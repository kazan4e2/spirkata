![alt text](https://github.com/kazan4e2/spirkata/blob/main/spirka.png)
Спирката
----------
В последния ден на февруари Ия поседна край малката изоставена автоспирка в края на селото. 
Разписание липсваше, но по тухлите с въглен от тънка клечка бяха изписани имената и историите на всички чакали на това място:

>***“Юла, чакам те в два на вира, ела.”***  
***“Почети ми Бо, както преди.”***  
***"Всичко, което няма нужда да криеш от себе си е при мен Юла."***  
***"Юла и Бо = ВНЛ”***   

Ия не бе намирала новa история на спирката от години ... до днес. Огнище, жар и малка още огненa запетая върху стената.    
– Колко бавно стигат писмата до тук. – замисли се тя четейки датата върху изоставен плик.  
– Как бих искала да си вече тук. Да бе дошъл преди хиляди години...  
– Къде си? - затвори синьо очите си тя и отвори писмото.

![alt text](https://github.com/kazan4e2/spirkata/blob/main/tabela.png)
Ян
---------

Бяха изминали дванадесет години, откакто времето заседна в гърдите му. 
Всяка секунда изтласкана от сърцето му изтичаше безстрастно без нея, точно както предишната. Живота, който орисваха срещите им течеше някъде там, извън него. 
Мислите му безпътно я гонеха по чезнещите пътеки на времето, докато една нощ не разпозна себе си стоейки пред една надупчена табела. Ръждата бе унищожила надписа напълно, но отворите съвпадаха с местата на които накъсано прескачаше сърцето му в момента. Озовал се на мястото, което до този момент съществуваше само във въображението му той започна да си представя отнесено прозореца, през който погледите им щяха да се срещнат отново. Не бързаше. Отвори раницата си и извади малко бурканче с маслини, хляб и резени гъби. Започна да хапва прав, хвърляйки костилките на кръстопътя върху локва от кристално замръзнали спомени. От нея ясно видя прабаба си, която винаги го посрещаше с маслинки, когато ѝ ходеше на гости: Поседни баба, хляба ще помисли, че куче го е яло. И седна върху захвърлен край пътя стол.     

Като неясна халюцинация, заскрежената табела сякаш го приканяше със закривените си краищата да премине покрай нея. Когато най-сетне го направи, косите му станаха отново черни а по кожата му изби солта на живота. Беше отново на трийсет и три. Тясна асфалтирана уличка го повлече между къщите към мястото където го водеше Ия. В едната си ръка държеше малко шише за вода, а в другата черна тетрадка. Това беше втората от двете тетрадки. Първата, оранжевата, стоеше у нея и там бяха записани първите дванадесет дни от тази история. Той я разгърна и внимателно откъсна една празна страница. Правеше това всеки път, когато измине година, през която не бяха заедно. Липсваха дванадесет страници. 

Ия(Ничия)
---------

Още в самото начало на селото, зад изкривен от светлосенки каменен зид се появи жена с шал през лицето и ръченѝк на главата: <br>

– Къде си тръгнал момче? - изпитателно, но с мек поглед го попита жената. <br>
– Разхождам се из селото. - отвърна Ян, не посмявайки да издаде повече. <br>
– Нощем в тази забравена от господ махала? - невярващо го погледна жената.<br>
– Ами да, търся чешма, искам да си налея вода. - отклони въпроса той. <br>
– Чешма в това село няма, хора не останаха вода да пият. - рече жената прикривайки тъгата си зад ъгъла. <br>
– Дори чакалите не могат да намерят вода тук в този студ. Понякога ги чувам как ядат сняг, когато е много тихо нощем. – каза тя и се изгуби. <br>

Ян продължи нататък. Светлината на премигващите лампи, захвърляше пулсиращата му сянка върху крайните, изстинали завинаги къщи, в които никога повече нямаше да горят огньове. Отдавна забравени тайни надничаха зад отрупаните със сняг дувари. Уловенa в ледени висулки светлина проблясквайки се освобождаваше от стряхите на къщите. Уличката неусетно се превърна в заснежена горска пътека, по-която към него отново тихо се носеха стъпките на забулената жена:

– Къде отиваш момче, отговори ми, но честно? Тук никой не идва просто така. Струва ми се не си тръгнал да си налееш водица. Времето си търсиш къде е изтекло, но ти е малка съдинката да го събереш цялото. Всичкото ли ти време, в чужди пясъчни часовници изтече?  

– Какви са тези чудатости, които говорите, откъде се появихте сега? – попита объркан Ян. <br>
– Тук аз се измислям от нищото, като снежна буря бърза идвам при тебе.. <br>
– Е добре, ще кажа, но това което се случва тук ме обърква! Отивам при Ия, нея търся! Нося ѝ тетрадката, искам да я допишем заедно преди да е останала без листа. <br>  
– О Ян, но защо чак сега идваш? Тя вече не се казва така, друго име носи откакто се изгубихте. - погледна вятърно тя. – Прошка ще ѝ искаш или прошка ще даваш, задето затулихте на съдбата пътищата с тая разлъка? <br>
– Не знаех дали ме обича, сърцето ми казваше едно а очите и ума виждаха друго. В безпътица живях и време не дадох нито на нея нито на мен свои да останем.
Прошка искам от себе си и от нея, че не прогледнах какво ще бъде на друг да я оставя. <br>  
– Какво писмо ѝ изпрати от онзи сън за високите планини? От онази пощенска кутия между небето и земята? За какво се помоли в него? Помниш ли Ян?       
– Пожелах да бъде моя! И от небето и земята я поисках.         
– А когато беше ничия, отиде ли да я утешиш на спирката Ян? Отиде ли кажи, когато тя си тръгваше? Знаеш ли как се решават тези съдби?  
– Помня онази вечер, не ми беше лесно да не отида тогава, но откъде знаеш всичко това? – наведе главата си Ян. – Бих дал половината си дни да мога да се върна там и да я прегърна. Да не ѝ позволя да си тръгне, въпреки всички неща които се объркаха.        
– Какво научи Ян, след всичките ви срещи? Безсъници прегърнал, отговори търсиш? Защо се срещате отново и отново? Знаеш ли? – с укор го погледна тя. – Жена да те обикне. Да те докосне и погледне с очи право в сърцето? Не бъркай момче, че като мътен поток ще изтече живота ти в долищата необичан. – каза тя, одрасквайки неволно сърцето му с крайчеца на окото си, а после продължи:  
– Виж, двете не идват тук често зиме, но дойдат ли, бял вятър задухва и снега бързо се топи. После внезапно идва май, полепнал и натежал по крачетата на пчелите, също както е полепнало и натежало сърцето ти. Не се бави и тръгни след мен, преди да съм се раздвоила. Аз ще те заведа скоро при тях. Aкo е речено ще ги видиш. <br>
– Коя си ти? – потрепна той.  <br>
– Тук времето вятърно тече Ян, вятърно изтича. – затвори синьо очите си тя и запя отдалечавайки се:<br>

>***“Дуйни ми, вейни, бял вятър,***  
***дуйни ми разбулиш либено,***  
***да си ѝ видиш лицето -***  
***въз лице беличко ли е,***  
***въз йочи синичко ли е,***  
***въз вежди вакличко ли е,***  
***въз кръстче тъничко ли е?”***  

След миг следите на жената започнаха да се губят изпарени от светлината на хиляди светулки. Ян затвори очи и видя осветени всичките си пътища, водещи към нея. 
Нощно пулсираща с ритъма на светулките, пътеката го отведе до утро изпълнено с аромат на дива мащерка и треви. Отвори очи. Внезапно разсъмваше май. Той започна да чува онзи познат и любим глас, който този път не звънеше в мислите му, а от средата на една току-що огряна от слънцето поляна.

Хия
-------------

Ясни и дълбоки сини очи напръскани в зелено се срещаха едни други и отнесено отразяваха настъпилата пролет. 
Първоачално Ян помисли, че са на майка и дъщеря, докато не видя как слънцето хвърля сенките им в различни посоки. 
Нещо тайнствено се случваше с времето на това място. Двете тичаха и се вричаха с един и същи глас, но не бяха тук в една и съща пролет, само мястото беше същото:  

– Хия спри! - през смях и сълзи викаше Ия, след малко четири-пет годишно момиченце, което се носеше над тревата, като вятър. – Спри веднага и се върни при мен! Не мога повече да те гоня! - Ела да поговорим! <br>
– Няма да дойда! Започни да вършиш неща, които ни правят щастлива! Разбра ли? – отсече непокорно детето-фея. – Ще те превърна в каквото си поискам! Фууу! – в следващия миг хиляди цветни пеперуди хвърлиха пеперудените си сенки върху лицето ѝ ...  

– Ела да вървим заедно! – каза малката Хия хващайки Ян за ръка. – Казах ти да не изоставаш или искаш да те превърна в нощ, бял ден да не видиш. – заплаши го полунашега с полуусмивка детето-фея.  
– Но какво направи с нея, как ще я намеря сега? – разтревожено попита Ян  
– Вълшебство! Пеперудите, които видя са обърканите ѝ чувства. Когато се подредят, цветните им сенки ще се разтворят в сърцето ти и ще се превърнат отново в момичето, което обичаш. Разбра ли?   
– Не съвсем, объркваш ме малко ...    
– О Ян, мислех, че не си пораснал напълно и разбираш какво ти обяснявам. Представи си как, разпилян звезден прах се превръща отново в звезда, само като си мислиш за това. Тази звезда ще е само твоя и ще свети само за теб, защото ти си я измислил. Същото е и с Ия, но нея трябва само да обичаш. Разпиляна е но ще я събереш.  
– Мисля, че вече разбирам. – усмихна ѝ се той.  
– Ян, ще ме държиш ли винаги за ръка? – затвори синьо очите си тя и го стисна с малката си ръчица.  
– Винаги мое момиче. Хайде да я намерим.   

Къщата
---------------

След поляната, отвъд гората и през реката, пътеката ги отведе до едно единствено място. Кръстопът и ръждясала надупчена табела.  
– Почти стигнахме! - радостно извика малката Хия.  
– Нищо не разбирам. Аз бях вече тук!? – каза Ян и срита костилките от маслините, които беше изял в страни от пътя. – И защо тази локва е още замръзнала?   
– Това е защото се въртиш в кръг, вместо да направиш няколко крачки напред.– подхвърли Хия и се затича пред него. – Бъди смел и дните ти ще засветят! 

Опитвайки да я догони, Ян се озова пред измазана в бяло къща, попила в гредите си времето на всичките ѝ стопани. 
Между глинените стени, беше събрана цялата грижа и топлина на сърцето ѝ. Никак не можеше да сбърка той това място, неин дом, страст и утеха. 
Усещаше корените ѝ под краката си, вплетени и успокояващи земята. Откраднало синьо от очите ѝ над къщата спокойно се рееше късче небе.
Ян извади и опря тетрадката до стената, а от страниците ѝ започнаха да се сбъдват несбъднали се орисии...

Ия(Неусетно твоя)
----------------------

През малкото прозорче, към улицата случайно надникна Ия. Погледите им се кръстосаха, смесвайки цветовете на очите им с вълнения от хиляди животи. Нещо електрически изпука във въздуха между тях, разрушавайки молекулите на невидими прокоби. Ия хукна с всички сили към портата да го посрещне. Прегръдката им беше бездумен обет никога повече да не се разделят:

– Ян, какво правиш тук? Разказвай! – с накъсан глас проговори тя – Как си дошъл изобщо до тук? Погледни се само ! Как ме намери? <br>
– Дванадесет дни вървях.– каза тихо той докосвайки ръката ѝ. – Дванадесет дни ти писах. – Дванадесет празни години живях после. Късах страници плът и години. Искам само да те гушкам,  само да те гушна , че без теб не се живее. <br>
– Леле, какви ми ги говориш сега! Ела седни първо. - леко се смути тя. – Вода пил ли си? Ето вземи, пийни малко!  
След като го изчака да се напие тя му каза:  
– Ела на двора, искам да ти покажа нещо. – и го заведе да се полюлеят на хамака, който навремето и бе подарил. – Знаеш ли, един път чаках да се обадиш за рожденият ми ден, тук на това място.<br>
– Също като днес ли? – въпросително я изгледа Ян.<br>
– Също като всяка година ...<br>
– И обадих ли ти се?<br>
– Сега ми кажи , че не помниш. – засмя се тя …<br>
– Не помня всичките си животи, но помня кога те видях за първи път в този. – смигна и той<br>
– Амиии кога...? - замисли се тя<br>
– Сега ми кажи, че не помниш. – засмя се на свой ред той – Както днес на рождения ти ден! Ти стоеше до кафето и гледаше през въздуха, както гледаш и сега и аз се влюбих в теб завинаги. Все още не знаех, че си родена на днешния ден, по-късно разбрах.<br>
– Е как така не си знаел, объркано звучи, откъде ще помниш тогава?<br>
– Понякога ти се взима и дава в един и същи ден. Ако се объркаш, име ще се изпише на ръката ти. Разбираш ли това?<br>
– Разкажи ми моля те. Каква е цялата история?<br>

Натежал от обич, люлеещия се хамак неравноделно отмерваше времето, което прекараха в тихи откровения. Когато започнеха нова история, сякаш забавяше ритъма за да им даде още малко време да си я разкажат. Постепенно започна да се мръква и Ян предложи:<br>

– Гладна ли си? Искам да ти направя вечеря, любов моя, коприва съм ти набрал, дали обичаш?<br>
– Обичам, но остави сега вечерята, утре ще ми направиш.<br>
– Освен това сега ще ядем череши, знам един много специален начин за ядене на череши. Мммм..., не ми ли вярваш? - закачливо го погледна тя<br>

Ян погледна нагоре към дървото отрупано с плод и се усмихна:<br>
– Искам да направим някоя непоправима беля с теб и тези череши.

– Ела се отмий, толкова си прашен. Вода има. Аз ще ти полея. – прикани го тихо тя <br>

Двамата стояха на двора стъпили боси, върху хладната вечерна трева в началото на една напълно тяхна нощ.<br>

Ия загреба вода от старото дървено корито, после леко се повдигна, стъпила на върховете на пръстите му:<br>

– Ела при мен! - затвори синьо очите си тя и го целуна.<br>

Усетил възбудата от впитите топли устни и разливащата се вода с учестен дъх той започна да шепне в косите ѝ:<br>

>***Разтворен в топъл вятър,***  
***аз дъх копривен,***
***ти сласт кашмирена,***  
***сънувам и не съмва,***  
***докато устни не наситят тази страст изгубена.***  
***Бял ветре, разпали я,***  
***лавандулови полета да горят,***  
***нека не остане синьо за очите,***  
***дето в мокри сънища гасят деня ми.***  
***Прахосани въздишки, спомени потулени***  
***понасят ме отново умърлушени.***   
***Неоткраднати целувки, догарят в тлеещо сърце.***  
***Събуждам се и чувам тежък листопад,***  
***на годините ми да натрупва нова есен,***  
***но ти косите ѝ довей ми ветре,***  
***момчешки се вълнувам когато са до мен.***  

Сутринта настъпи безпаметно с мирис на кафе, пара и тракане на завираща кафеварка. Монотонното сънливо свистене на газовия котлон внезапно спря и Ян отвори очи. Лежеше на дюшек директно върху дървените греди на пода. 
Скришом зад вратата утринно му намигна Ия:<br>
– Ян, ставай вече! – Ще изпуснеш маршрутката.<br>
– Каква маршрутка!? Какво стана снощи?<br>
– Ти ми кажи какво е станало, някакви ловци са те намерили ни жив ни умрял край реката. Когато са те питали от къде идваш са те помислили за луд. 
Продължил си да им разказваш за красива синеока жена, с която си имал много срещи, тогава вече били сигурни че си луд. 
После си ги помолил да те докарат до село посред нощ, станало ти лошо от гъбите които си ял, нямало другаде къде да идеш.
Аз те видях през прозореца и те пуснах вътре, какво да те правя. Като ме видя се успокои и заспа бързо на земята и аз те изтъркалях върху ето този дюшек.<br>
– Тръгвай сега, никой не бива да узнае, че си прекарал нощта тук. – затвори синьо очите си тя и откъсна лист от оранжевата тетрадка.   

През капещата чешма на двора изтекоха последните им минути заедно.   
Как исках да затегна кранчето и да останат там завинаги,  
отразени в онази последна капка време,  
жадувана, като мечта на дете,  
изживяна, като лятна буря,  
премълчана, като тази любов,  
изпарена от дъха на майски треви.  
Но не можех.  
Водата течеше  
и те щяха да се срещат отново и отново край реката,  
както и да се наричаха в различните си животи.    

***

– Ще го оставиш ли на спирката? - запита я в мислите ѝ Хия? <br>
– Спирката е само на сто метра оттук? Ще я намери. - отговори Ия <br>
– Не него, писмото... <br>

Юла не бе намирала новa история на спирката от години ... до днес.

![alt text]()
